<<!DOCTYPE html>
<html>
<head>
  <title></title>
  <meta charset="utf-8">
</head>
<body data-articleid="8786455">
  <article class="content " itemscope="" itemtype="http://schema.org/Article">
    <header>
      <div class="hgroup">
      <span class="meta">
      <a href="http://yle.fi/uutiset/kotimaa/">Kotimaa</a>
      <time datetime="2016-04-13T12:27:09+03:00">13.4.2016 klo 12:27</time>
      </span>
      <h1 itemprop="name">Muovisten ostoskassien suosio hiipuu – kestokassien menekki nousussa </h1>
      <h2>Silti yli 90 prosenttia kaupan kassalta ostetuista kasseista on edelleen tuttuja muovipusseja. EU edellyttää jäsenmaita vähentämään muovisten kauppakassien käyttöä roimasti nykyisestä. Suomikin miettii uusia keinoja. </h2>
      <ul class="some default ">
      <li class="facebook ">
      </li>
      </ul>
      </div>
    </header>
    <div class="text">
      <figure class="full" itemtype="http://schema.org/Photograph" itemprop="image" itemscope="">
      <a href="http://img.yle.fi/uutiset/kotimaa/article8786653.ece/ALTERNATES/w960/muovikassi%20muovipussi.jpg" title="EU-maiden pitäisi saada pudotettua muovikassien vuosikulutus 40:een kappaleeseen per asukas vuoteen 2025 mennessä." class="openoverlay">
      <img alt="ihminen kulkee muovikassi kädessä" src="http://img.yle.fi/uutiset/kotimaa/article8786653.ece/ALTERNATES/w580/muovikassi%20muovipussi.jpg" data-imagesource="Kuva: Yle" itemprop="image">
      <span class="icon basic-icon"></span></a>
      <figcaption>
      <span class="caption" itemprop="description">EU-maiden pitäisi saada pudotettua muovikassien vuosikulutus 40:een kappaleeseen per asukas vuoteen 2025 mennessä.</span>
      <span class="source" itemprop="copyrightHolder">
      Kuva: Yle
      </span>
      </figcaption>
      </figure>
      <p>Muovisten ostoskassien kulutus on taittumassa Suomessa. Nyt suomalainen käyttää muovikasseja keskimäärin 55 kappaletta vuodessa, siis keskimäärin pussin viikossa. Silti reilusti yli 90 prosenttia kaupan kassalta ostetuista kasseista on edelleen tuttuja muovipusseja. </p><p>– Joka kolmas asiakas ostaa meiltä muovikassin ja menekki per asiakas on ollut vähenemään päin. Uskon että kestokassien tulolla valikoimaan on ollut siihen suuri vaikutus. Viime vuonna tuotiin monta eri kuosia ja niitten myynti kasvaa eniten meidän tarjoamistamme ostoskassivaihtoehdoista, sanoo suunnittelujohtaja Mika Lyytikäinen SOK:lta. </p><p>Suunta on oikea EU:n asettamien velvoitteiden kannalta. EU-maiden pitäisi saada pudotettua muovikassien vuosikulutus 40 kappaleeseen asukasta kohti vuoteen 2025 mennessä.&nbsp; Nyt EU-maiden keskiarvo on selvästi korkeampi. </p><p>Joka tapauksessa Suomi on Euroopan kärkikastia muovikassien käytön vähyydessä.</p><p>Mutta vähemmäksi pitäisi vielä nipistää. Suomi miettiikin parhaillaan vähennyskeinoja.&nbsp; Vaihtoehtoina ovat muovikassien maksullisuuden laajentaminen nykyisestä lakiteitse tai kaupalle suunnattu vapaaehtoinen sopimus. Kauppa liputtaa ensi sijaissa vapaaehtoisuuden puolesta.&nbsp; </p><p>– Kyllä me ensisijassa uskotaan asiakkaaseen ja valistukseen ja meillähän on ruokaupassa ollut jo pitkään maksullisia muovikassit. Pakollinen maksullisuus kasseille ja sääntelyn lisääminen on toissijainen vaihtoehto, Lyytikäinen korostaa. </p>
    </div>
  </article>
</body>
</html>

